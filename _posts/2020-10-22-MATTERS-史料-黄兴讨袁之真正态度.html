---
layout: post
title: "【史料】黄兴讨袁之真正态度"
date: 2020-10-22 22:53:23.000000000 +00:00
categories: matters
tags: blog
author: 三民青年
---

<figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/cf93b7e9-ad02-49ce-9768-66ce8b25a37f.webp" onerror="this.srcset='https://assets.matters.news/embed/cf93b7e9-ad02-49ce-9768-66ce8b25a37f.png'">

        <source media="(min-width: 768px)" srcset="https://assets.matters.news/processed/1080w/embed/cf93b7e9-ad02-49ce-9768-66ce8b25a37f.png" onerror="this.srcset='https://assets.matters.news/embed/cf93b7e9-ad02-49ce-9768-66ce8b25a37f.png'">

        <source type="image/webp" srcset="https://assets.matters.news/processed/540w/embed/cf93b7e9-ad02-49ce-9768-66ce8b25a37f.webp">

        <img src="https://assets.matters.news/embed/cf93b7e9-ad02-49ce-9768-66ce8b25a37f.png" srcset="https://assets.matters.news/processed/540w/embed/cf93b7e9-ad02-49ce-9768-66ce8b25a37f.png" loading="lazy" referrerpolicy="no-referrer">
      </picture>
    <figcaption><span></span></figcaption></figure><p><br></p><p><strong>讨袁通电</strong></p><p>（1913年7月15日）</p><p>北京国务院、参众两院、武昌黎副总统、各省都督、民政长、护军使、省议会、上海海军李总司令，并海琛、海圻、海筹、海容、应瑞、肇和各舰长、《民立报》转各报馆，扬州徐师长、吴淞姜总台官、江阴陶总台官、北京《民国报》均鉴：</p><p>近北军又复轻师袭沪，入据各厂，闻风之下，惊骇莫名。自宋案发生，继以私借外款，袁世凯之阴谋一旦尽露，国民骇痛，理有固然。兴当时悲愤之余，偈电中央，婉词切责。湘、赣、皖、粤四督坦怀论列，亦本之忠爱民国之心。乃世凯遽有异图，日作战备。当时世凯罪状既彰，岂难申讨？徒以在下甫定，外患方殷，阋墙之戒，乃所宜守。爰戢可用之兵，徐俟元凶之悟。兴虽得世凯砌词辱骂之电，置而不答。四督何谴，罢斥随至，亦各决心谢职，翩然归田，宜可以告无罪于世凯矣。乃彼豺狼之性，终不可移，忽于各省安谧之时，妄列大兵于江海，当蒙边不靖之顷，转重腹地以兵戎。倒行逆施，至于此极！推其用心，非至剿绝南军、杀尽异己不止。似此绝灭人道，破坏共和，谁无子孙，忍再坐视？兴今承江苏都督委为该省讨袁军总司令，视事之日，军心悉同，深悔待时留决之非，幸有急起直追之会，当即誓师北伐，殄此神奸。诸公保育共和，夙所倾服，望即协同声势，用集大成。兴一无能力，尚有心肝，此行如得死所，乃所尸祝。若赖我祖黄帝之灵，居敌忾同仇之后，天下从风，独夫寒胆，则兴之本志，惟在倒袁，民贼一去，兴即解甲归农，国中政事，悉让贤者，如存权利之想，神明殛之。临电涕泣，仗维矜鉴。</p><p>江苏讨袁军总司令黄兴。</p><p>印。</p><p><strong>促袁世凯退位声明电</strong></p><p>（1916年5月9日）</p><p>北京袁世凯大鉴：</p><p>国人未尝负公，公实负国。公生平以权谋奸诈，愚弄一世，以此骗取总统，以此攘窃帝位。然卒以此败，岂非天哉！共和创造之初，公誓与国人竭诚拥护共和，故吾党欣然以总统让公。未几，公握大权，乃用武力破坏共和，阴谋帝政。法律不足以制公之凶恶，余始于癸丑之秋兴师问罪，公于是时复申前誓，力保共和。人民为公所欺，希望和平甚殷，余不忍拂人民之意，故中道罢兵。公此后遂以为人民易欺，更无忌惮，帝制之谋，竟成事实。人民内困，强邻外侵，公之不恤，于国势险恶之时，乘欧战正酣之际，悍然为一身一家之谋，而竟以此激全国人民之怒。人民愤公之欺诈，誓死拥护共和，一隅轰起，全国响应。公知大势已去，始下令取消帝政，不得为皇帝，犹冀为总统，公之厚颜无耻，毋乃太甚！公之反复无信，已至再三，人民不复为公所愚。人民既一再以剑血拥护共和，断不肯复戴一背畔共和、主张帝政之元恶为总统。公虽善于变化，不拘泥名分，然由欲望未满之皇帝，化身为总统，在公为降尊，在国为奇辱，在世界为笑柄。公如负固不即行引退，人民必将诉最后之武力，正公一人畔国之罪。公以一人而敌全国，岂非至愚？牺牲多数生命，以争个人之公职，岂非至酷？今者独立之声遍于全国，兵精械足，士气振奋，而公众叛亲离，左右皆敌，公纵不知爱国为何义，亦当知所以保身家之道。若见机早退，犹得略息人民之怒，稍留去后之思。不然怨毒郁结，何所不泄？势机切迫，稍纵即逝，望速决择，无贻后悔。</p><p>黄兴谨布。</p><p><br></p>
