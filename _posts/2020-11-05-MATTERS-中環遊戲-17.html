---
layout: post
title: 中環遊戲（17）
date: 2020-11-05 12:47:24.000000000 +00:00
categories: matters
tags: blog
author: IF
---

<h2>道可道、非常道</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/728e2ac0-35e1-40f0-a3a4-cd5ae5e93648.webp" onerror="this.srcset='https://assets.matters.news/embed/728e2ac0-35e1-40f0-a3a4-cd5ae5e93648.jpeg'">

        <source media="(min-width: 768px)" srcset="https://assets.matters.news/processed/1080w/embed/728e2ac0-35e1-40f0-a3a4-cd5ae5e93648.jpeg" onerror="this.srcset='https://assets.matters.news/embed/728e2ac0-35e1-40f0-a3a4-cd5ae5e93648.jpeg'">

        <source type="image/webp" srcset="https://assets.matters.news/processed/540w/embed/728e2ac0-35e1-40f0-a3a4-cd5ae5e93648.webp">

        <img src="https://assets.matters.news/embed/728e2ac0-35e1-40f0-a3a4-cd5ae5e93648.jpeg" srcset="https://assets.matters.news/processed/540w/embed/728e2ac0-35e1-40f0-a3a4-cd5ae5e93648.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p>夏天，為大地帶來美腿。</p><p>起碼，我屋企嘅 home office 多咗兩個經常短褲長腿（細粒都可以長腿㗎）嘅女仔返工。可惜 Winnie 唔多著短褲，否則六條美腿周屋走，我唸經都定唔到神。</p><p>踏入六七月，公私兩忙。公嘅唔使講，一方面要接生意正常營運，另一方面又要搵寫字樓，然後仲要抽時間寫 proposal 俾 Simon；坦白講，都 chur 到幾盡。就算一般正常冇 event 嘅日子，七八點收工都係閒事；更多嘅時候，食完晚飯都仲要繼續 check email 繼續做 paperwork。</p><p>以前最討論厭 OT，而家自己生意，想唔做都唔得；人都係犯賤嘅動物……</p><p>至於私，距離結婚只有三個月時間，所有準備功夫都入晒直路。Winnie 固然興高采烈，一世人一次、自己做正主角嘅 event，當然要花盡心思去盡善盡美。</p><p>而我嘅「結婚 Post Traumatic Stress Disorder」就越嚟越嚴重……</p><hr><p>六月中某尋常工作日，下午一點，home office。</p><p>「有冇人要去洗手間？」Jessica 同所有人講。「冇嘅話我去喇！」</p><p>呢啲告示式對話，係呢個 home office 嘅日常 — 冇計，全屋就係得一個洗手間，如果唔單聲的話，同事間好容易發生磨擦。</p><p>講到尾，呢度都係個住宅單位，要嚟做 office，其實真係好勉強。我自己就還好，閂埋門喺書房做嘢 — 話晒都係「主席」，點都有少少優惠嘅。至於三位女職員就要委屈一下、些呀一張六人檯、一人一邊咁做嘢。</p><p>Lunch hour，兩個女仔分配完洗手間之後，就落咗康怡廣場食嘢；至於我同 Winnie 就叫咗外賣。</p><p>「係呢，」我問 Winnie。我哋一邊食一邊傾閒偈；閒偈=公司嘢。「搵 office 搵成點呀？」</p><p>「其實盤就唔缺嘅，不過，我仲未係好清楚你想要啲乜；」佢答我。「我哋 target 嗰幾個區，其實你最想去邊區呢？」</p><p>「我諗，我都係選擇觀塘，」我答返佢。「一來，我哋呢度近東隧，揸車唔使三分鐘就到隧道口，唔塞車的話，十零分鐘就返到 office。第二，我頭先喺網上睇咗一轉，觀塘鴻圖道開源道一帶嘅工廠幾啱 budget，附近又多嘢食，就算去 APM 都唔遠，又近地鐵站；對我哋同兩個妹仔都方便。」</p><p>「如果係咁，我集中搵觀塘啦；」Winnie 望一望我。「都係大約一千呎左右？」</p><p>「唔，」我點頭。「兩間房，千鬆啲呎，唔過千五；以觀塘工業區嚟講，十蚊一呎左右，最多十二。Budget 嚟講，差唔多啦。」</p><p>「咁好啦，我試吓搵嗰邊啲 agent 傾吓，得嘅話你俾個 schedule 我，我幫你 group 埋一日睇晒佢啦！」Winnie 如果唔係 GM 的話，佢做我私人秘書就真係冇得頂！又做到嘢，又抽得水；正！</p><p>外賣嚟咗，我哋傾住食、食住傾；然後，電話響……</p><p>邊個 lunch hour call 人咁屎忽鬼呢？你自己唔使食嘅咩？</p><p>「馮老闆，好耐冇見！」電話筒傳來一把熟悉又久遺兼唔使食嘅男聲。「喂，聽聞最近真係做咗老闆喎！恭喜晒！祝你生意興隆、大展鴻圖！」</p><p>「楊老闆，真係好耐冇見！」我當然認得佢。「點呀 Jo 哥？有乜好帶挈先？」</p><p>「搵得你嘅，就梗係有嘢要麻煩你啦！」「Jo 哥」好客氣咁講。「有冇時間出嚟見吓老友、傾吓計先？」</p><p>「Jo 哥出到聲，點敢話冇呀！」我亦都同佢客氣兩句。「幾時？邊度？」</p><p>「我晏啲要去九龍塘開會呀，不如去又一城飲杯咖啡傾幾句？」佢提議。去九龍塘竟然唔係開房係開會？</p><p>「點話點好啦！」我答返佢。「四點又一城 Cova，好唔好？」</p><p>「好，一陣見！」</p><p>放低電話後，Winnie 問我：「朋友搵你？」</p><p>「應該有生意返；」我笑住答佢。「呢個人我識咗好耐，係冇正經嘢唔會隨便搵我出嚟吹水嘅人。」</p><hr><p>兩個鐘後，我揸緊車過海。</p><p>究竟，呢個「Jo 哥」又係邊位呢？</p><p>是咁的，Jo 哥原名 Joseph，亦都係我早年做記者識落嘅 connection。Joseph 係 IT 界嘅KOL，做網絡 infrastructure 同 server 代理起家，近年亦都開始代理某啲品牌嘅 smartphone。佢為人交遊廣闊，好鍾意同記者打交道，屬於行內出名有問必答嘅 VoOL 之一（當年仲未興 KOL 呢三隻字母），亦係行內某個有牙力嘅 chamber 嘅高層。</p><p>Simon 當年想搵我幫佢搞個濕鳩親中 IT 商會，我就契弟走得摩、冇鞋挽屐走。Joseph 呢個會，就係我恨都恨唔到嘅會。呢個會，係行內數一數二嘅大商會，入咗有得喺 IT 界功能組別入面投票。</p><p>加上 Joseph 對政治亦都好有興趣，當年經常同我傾談行內行外嘅政治問題，甚至曾經流露過參政嘅意向；後來因為未知嘅原因而冇再繼續。但係就算唔參政都好，Joseph 都被視為行內嘅明日之星。</p><p>我同佢雖然都算熟稔，但佢份人比較實際，屬於無事不登三寶殿嘅人。我哋唔係冇偈傾，不過多數都係圍繞實際嘢嚟傾。可以講，我同 Joseph 係正宗嘅「商場朋友」 — 唔係唔交深，但我哋從來唔會談及對方嘅私事。</p><p>亦都因為咁，佢搵得我，表示一定有嘢做。</p><p>「點呀？終於出嚟自立門戶喇喎！」Joseph 仍然冇乜點變，都係一開口就講好說話。「而家咁咪幾好囉，自己生意，點都肥仔過幫人打工啦！我一早就睇好你跑得出！果然掂呀！」</p><p>「嘩，Jo 哥，咁大頂高帽笠落嚟，受唔起呀！」我亦同佢謙虛幾句。「我呢啲都係搵餐晏仔啫，邊係你啲大茶飯呀！最近搞緊乜呀？有乜好帶挈先？」</p><p>「屌！大乜撚嘢茶飯吖，講埋啲衰嘢！」佢輕輕嘆咗口氣。「舊年一個浪冚埋嚟，我坐貨都坐到仆街呀！係呢兩個月先開始順返少少……冇呀，有單嘢想你幫吓手：我有個朋友，佢係旅遊業某商會嗰邊嘅，下個月中有個 seminar，講吓經濟低迷旅遊業嘅出路之類嘅嘢。你搞開 event 㗎？唔好嫌細、幫我搞掂佢好唔好？」</p><p>「Jo 哥出到聲，唔賺又有乜所謂！」我好寬容咁答佢。「放心，包喺我身上！」</p><p>老實講，Joseph 開到聲，莫講話介紹生意俾我，就算要我貼錢，我都會賣個人情俾佢。出嚟做生意，同打工唔同。商場講究「人情牌」，好似 Joseph 呢啲人際網絡，點都要好好維持；呢啲係投資嘅一種。</p><p>「唔該晒 Alan 哥！果然夠爽快！」Joseph 拍一拍我膊頭。「我叫佢嗰邊聯絡你，你直接報價俾佢就得！」</p><p>「係呢，最近有咩新搞作呀？」講完正經嘢，我隨口問佢。</p><p>「最近……呀，同你有啲關係喎！」佢答我。「我同幾個 marketing 嘅朋友，準備搞一個 marketing 嘅商會。你有冇興趣先？有就預埋你！」</p><p>「孖屐亭會？」我笑一笑。「轉咗口味喎！IT 界 opinion leader 想做埋 marketing opinion leader？撈過界喎你！哈哈！」</p><p>「屌，講衰嘢啦你！」佢亦都笑起上嚟。「唔係一般 marketing 會，我哋今次搞嘅，係專門俾 online marketing 同 digital marketing 人員交流嘅會。呢個年代，digital marketing 唔係 send 吓 eDM 咁簡單㗎喇，自從有咗 social media 之後，玩法多咗好多！最重要嘅係，大家都仲係摸索緊方向，trial and error。想領導市場，呢個係機會喇！」</p><p>Joseph 呢返番說話，對我嚟講完全入心入肺，特別係最後兩句。</p><blockquote>想領導市場，呢個係機會喇！</blockquote><p>佢講嘅嘢，同 Simon 講嘅不約而同都指向同一方向：social media marketing。</p><p>「其實 PR 同 marketing，一直都係 twins 嚟㗎啦！」Joseph 慌死我仲未get到唔肯落疊，再落多兩錢藥。「當你成為為 marketing 嘅 opinion leader 之後，你嘅公關生意，自然就會跟住返嚟。老實講，對你百利而無一害喎！」</p><p>「Jo 哥吹雞，點就點啦！」冇飯啫，否則我會𦧲飯應。「嗱，講明先，我就未玩過商會呢啲嘢嘅，要做啲乜搞啲乜，完全睇你頭喇！」</p><p>「放心啦，唔會叫你入嚟齋做義工嘅；」佢笑笑口答我。「有權利有義務啦，日後會嘅 PR 事務，就全權由你負責。其實都係寫吓 press release 發放吓俾啲傳媒啫。細眉細眼嘅嘢，大家就無謂計喇！但係大鑊嘢，好似搞 event 嗰啲，你就當收順啲啦！」</p><p>Digital marketing……我諗我有方法，突破 Richard Ong 鬼佬會嘅封殺喇。</p><p>唔單只咁，其實我仲有個更深遠嘅諗法……一個將自己提升到 opinion leader 層次嘅方法……</p><hr><p>距離婚期只剩兩個多月嘅時間，係時候影結婚相。</p><p>之前我哋諗過好多 idea，亦都參考咗好多 idea。香港人影結婚相，真係海陸空咁玩，乜都出盡。睇完好多嘅 idea 之後，我哋決定，都係按照返自己嘅 creative 去影，唔跟大圍玩。</p><p>於是，我哋 book 咗個 studio，然後問台燈聲 vendor 借咗部大炮級投影機，喺 studio 將幻燈片投射上牆，玩「光影結婚相」。結婚相會以黑白為主題，除咗光影，其他都係室內景，因為我哋都好怕喺香港嘅大熱天時周街走。</p><p>Idea 係好嘅，但我嘅狀態就一直都唔係咁好。婚期越近，我就越有一種窒息嘅感覺……</p><p>我唔明白，唔通十年前嘅事，對我影響真係咁大？</p><p>「老細！」Jessica 叫我。「老闆娘叫你呀！唔好再發夢住喇！」</p><p>我如言收斂心神、行過去搵化緊妝嘅 Winnie。</p><p>「你覺得我個妝點呀？」佢問我。「要唔要再濃啲？」</p><p>「唔好，咁樣夠㗎喇。」我望一望佢後答；講真，我唔係好知自己睇緊乜……</p><p>化好妝、換好衫，埋位影相。</p><p>徘徊喺百幾以至幾百吓嘅閃光燈之間，除咗有我同 Winnie，仲有佢、同我哋十年前嘅悲劇，喺光影中再一次重現……</p><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/c39674e0-befb-420e-8161-5aa800cb69c1.webp" onerror="this.srcset='https://assets.matters.news/embed/c39674e0-befb-420e-8161-5aa800cb69c1.jpeg'">

        <source media="(min-width: 768px)" srcset="https://assets.matters.news/processed/1080w/embed/c39674e0-befb-420e-8161-5aa800cb69c1.jpeg" onerror="this.srcset='https://assets.matters.news/embed/c39674e0-befb-420e-8161-5aa800cb69c1.jpeg'">

        <source type="image/webp" srcset="https://assets.matters.news/processed/540w/embed/c39674e0-befb-420e-8161-5aa800cb69c1.webp">

        <img src="https://assets.matters.news/embed/c39674e0-befb-420e-8161-5aa800cb69c1.jpeg" srcset="https://assets.matters.news/processed/540w/embed/c39674e0-befb-420e-8161-5aa800cb69c1.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p><br></p>
