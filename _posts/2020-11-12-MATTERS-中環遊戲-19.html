---
layout: post
title: 中環遊戲（19）
date: 2020-11-12 12:32:00.000000000 +00:00
categories: matters
tags: blog
author: IF
---

<h2>House of Cards</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/033e0858-2fa2-4e49-bd37-9af211e0e7c8.webp" onerror="this.srcset='https://assets.matters.news/embed/033e0858-2fa2-4e49-bd37-9af211e0e7c8.jpeg'">

        <source media="(min-width: 768px)" srcset="https://assets.matters.news/processed/1080w/embed/033e0858-2fa2-4e49-bd37-9af211e0e7c8.jpeg" onerror="this.srcset='https://assets.matters.news/embed/033e0858-2fa2-4e49-bd37-9af211e0e7c8.jpeg'">

        <source type="image/webp" srcset="https://assets.matters.news/processed/540w/embed/033e0858-2fa2-4e49-bd37-9af211e0e7c8.webp">

        <img src="https://assets.matters.news/embed/033e0858-2fa2-4e49-bd37-9af211e0e7c8.jpeg" srcset="https://assets.matters.news/processed/540w/embed/033e0858-2fa2-4e49-bd37-9af211e0e7c8.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><blockquote>「……解鈴還需繫鈴人，你嗰兩個女人，是但一個要……消失……」</blockquote><p>As always，Christine 講出咗重點；as always，佢講出一啲我唔知應該點做嘅嘢……</p><p>其實咁多年嚟，我有冇放低過 Chloe？呢個問題，連我自己都唔知答案。</p><p>咁多年嚟，我經常同自己講，既然當日，我同佢最終都同意呢個決定，咁我亦應該 honour 呢個我哋之間嘅最後協定。事實上，呢句亦都係我一直同自己講嘅說話：既然已經離開咗，咁就要繼續行落去；一場努力，唔好白白浪費。</p><p>但係，當 Christine 同我講、Chloe 仍然獨身嗰陣，我心裏面嗰種忐忑不安，亦係我近年未曾發生過嘅激烈。我知道，只要我肯回頭的話，我同佢，仍然可以重拾舊歡……</p><p>問題係，當我諗到呢一步嗰陣，我先發覺，原來，我已經唔可以隨便咁放低 Winnie。佢喺我心中嘅地位，原來比我想像中高。</p><blockquote>為何離別了 卻願再相隨<br class="smart">為何能共對 又平淡似水<br class="smart">問如何下去 為何猜不對<br class="smart">何謂愛 其實最愛只有誰</blockquote><p>2009 年 8 月，結婚前一個月，我喺個死胡同中間，不知進退……</p><hr><p>八月初，觀塘某夜冷鋪。</p><p>當你以為大熱天時睇樓辛苦嗰陣，原來仲有一樣嘢更加辛苦，就係去夜冷鋪揀 office 傢私。</p><p>點解去夜冷鋪睇傢私，唔買新嘢？老老實實，屋企自己住嘅，就話買新嘢啫，公司做嘢地方，冇就話啫，有得揀，點解要俾咁多買新嘢？嚟夜冷鋪，五六千銀就可以執晒全公司所有檯檯櫈櫈 partition，佢哋通常仲有窿路幫你搞埋水、電、電話線之類嘅嘢，真正嘅 one stop shopping，何樂而不為？</p><p>更何況，一個金融海嘯冚過嚟，呢大半年都唔知死幾多公司；而家去夜冷鋪，可能執到又平又靚嘅筍嘢𠻹呀！</p><p>唯一嘅小小缺點，就係呢類夜冷鋪，通常都開喺廠廈裏面，莫講話冷氣，有時連風扇都冇。八月天嘅香港，去行夜冷鋪，同去做高溫瑜伽冇乜分別……</p><p>「老細……」Jessica 大汗疊細汗、面容扭曲咁望住我。「你仲記得我未跟你之前，係美容 blogger 嚟㗎呵……？」</p><p>「梗係記得！你而家都仍然係 beauty blogger 啦，靚女！」我笑笑口答佢。「趁熱搽返少少護膚品，等毛孔擴張嗰陣吸收一吓，對皮膚好有益㗎！」佢冇聽我話搽返啲 cream，只係嘟嘴。</p><p>「咁我哋諗住整幾多個位、買幾多傢私呀老細？」同樣喺半溶狀態嘅 Queenie 問我。</p><p>「前堂擺幾張細檯，留返做手作嘢或者執 kit 用；」我答佢。「後堂就留六個位左右，連埋 partition，然後一張圓檯要嚟平時開會用；大量嘅櫃，同埋我同 Winnie 房嘅傢私……應該係咁上下呀呵，Winnie？」</p><p>「差唔多啦……」成面汗、非常水潤嘅 Winnie 答我。「問埋佢哋有冇水電師父，幫我哋裝埋燈盤同射燈，同埋拉電話同寬頻線。Wifi 可以裝，但一定要保留 LAN 線；我唔想好似 Soliloquize 咁，三日唔埋兩日就冧 wifi、要臨時臨急周圍去黐LAN線。」同樣喺 Soliloquize 踎過嘅 Queenie 連忙點頭。</p><p>正當我哋喺個高溫瑜伽場度揀緊檯櫈之際，電話響，係 Joseph：</p><p>「點呀，忙緊乜？」佢問我。</p><p>「冇呀，揀緊傢私、搞緊寫字樓啲嘢；」我一邊抹汗一邊答佢。「有乜幫到你？」</p><p>「轉頭得唔得閒？有啲嘢同你傾。」佢好直接咁講。</p><p>「Hmmm……揀完傢私 ok 嘅，」我答佢。「咁你想去邊傾？」</p><p>「上嚟我 office 坐吓吖！」佢答返我。「你搞掂啲嘢俾個電話我吖！」</p><p>唔知搵我有乜搞作呢？</p><hr><p>轉頭，紅磡，Joseph 嘅 office。</p><p>「點呀 Jo 哥，咁好搵我出嚟，有乜關照？」坐低後，我先嚟個開場白打開話題。</p><p>「關咩照吖，」佢都客氣返句。「係喎，我個 friend 旅業商會嗰壇嘢，搞成點呀？有冇嘢要我幫手？」</p><p>「嗰邊？Ok 啦，其實佢哋要求唔算好高，所以啲嘢都好易話為；」我答佢。「不過，佢哋個秘書好似……」</p><p>「有啲蠢吖嘛！哈哈！」Joseph 插嘴。「你唔係第一個咁講，佢做開 NGO 嘢好多年，所以有啲唔係好識轉膊，板板六十四。係咁㗎喇，做秘書𢭃份硬掘人工，邊識咁多呢啲嘢吖！識嘅話就轉咗行啦！哈哈！」</p><p>我陪笑咗兩句，然後，佢停咗講嘢，托住頭望住我。坦白講，望到我有啲唔自在……</p><p>「Hmmm……」佢欲言又止。「究竟……我信唔信得你過呢？」</p><p>「屌你老味……等我仲以為呢諗緊乜咁沉重…….」我擺出個恃熟賣熟嘅款、輕輕啤住佢。「你話呢？」</p><p>一個你識嘅人咁樣同你講嘢，其實佢已經心裏有數、準備同你講佢嘅「秘密」或者大計。Joseph 剛才嗰句說話，只不過係擺姿態多於一切。生意佬之所以係生意佬，因為佢哋埋檯之前，已經計好晒數。如果講完呢句，但去到最後又唔肯講乜事的話，咁就平白為我哋之間嘅「友誼」無啦啦整條人工裂痕。一個跑慣江湖嘅成功生意佬，絕對唔會做啲咁戇鳩嘅嘢。</p><p>所以，Joseph 呢句，其實旨在引起我嘅興趣；我信唔信得過，其實佢心中早已有底。我要做嘅，就好似開水喉咁、輕輕𢭃起個開關掣，之後，佢就會源源不絕。</p><p>「好！既然係自己人，都唔怕同你講；」佢輕輕一拍檯面，然後講出佢要當我係自己人先講得嘅嘢。「IT 會嗰邊，bid 到個政府 project，搞個IT獎，我想你幫我搞呢個 launch event、簡介會、同埋日後 panel 嘅 logistic……」</p><p>唔好睇小呢幾句說話，對我嚟講，要分析嘅資訊量好大。</p><p>首先，佢話叫我搞呢個政府 project 嘅 event，但係根據我坐過區議會同立法會議員辦事處嘅經驗，呢類 project 要開政府數，就一定要拎三份 quotation。拎得三份 quotation，就即係唔係 sole bid。個 project 係咪我嘅囊中物，仲係未知之數。我要套佢更多料，此為其一。</p><p>IT 會嘅 project，由佢嚟開口叫我做，即係話，IT 會有人事變動。因為我有了解過佢哋做嘢嘅程序，一般嘢話就話集思廣益，實質上每屆 committee 都係內閣制、主席說了算。照咁睇，Joseph 好大機會已經定咗係下屆主席，所以接咗呢個波。換屆嘅消息，可能要遲多一兩個月 AGM 先公佈。</p><p>好彩上次見完佢之後，我有做 background check……</p><p>「IT 會搞政府 project，你搵我幫手……」電光火石間，我已經要落注。「恭喜晒喎 Joseph！恭喜你榮任新一屆主席！」</p><p>「屌，你轉數使唔使咁撚快呀！果然係食開政治飯嘅人……」佢笑到見牙唔見眼。「多謝先！未定實嘅，未定實嘅！仲要過某啲人最後嗰關……不過，如果呢個 project 搞得好好睇睇的話，咁嗰班 men in the smoke-filled back room 就會睇我台戲喇。」</p><p>「咁你想我點幫你搞呢？」套料時候到。</p><p>「嗱，就咁；」Joseph 開始分享佢嘅大計。「政府呢個 IT 獎呢，就搞咗兩三年㗎喇。不過，你都知啦，政府搞呢啲嘢，要睇GIS嗰班友嘅 mindset，即係想唔柒都唔得。結果搞嚟搞去，雷聲又冇雨點又冇，根本冇人知呢壇嘢嘅存在。今年 OGCIO 決定，拎返嚟自己搞，搵我哋啲商會入 bid。你都知我哋個會有幾耐歷史㗎啦？呢啲嘢，又點會少得我哋呢……」</p><p>我一邊聽，一邊開行我個腦嘅 CPU，去分析佢所講嘅嘢。</p><p>「但係你都知我㗎啦，同某啲政治人物行得咁埋……」佢開始講到戲肉。「IT 會有班元老，政治上比較中立。佢哋驚我同佢哋行得太埋，政府嗰邊會覺得我哋有立場、會疏遠我哋、減低我哋嘅影響力。我就想趁呢個 project，做啲嘢出嚟，話俾班元老聽，我哋就算同呢班人行得埋，都唔代表會失去喺政府眼中既有嘅地位。」</p><p>咁我開始知道，點解佢要搵我喇。咁樣睇，我唔需要太擔心係唔係 sole bid 呢個問題 — 香港大把 PR 連立法會有幾多席都唔知，識做政治公關嘅就一定斬到佢一頸血；佢呢個情況，可以搵嘅人唔多。</p><p>「其實呢，話難唔難啦……」我答佢；呢個亦都係我討價還價嘅時刻。「好似你呢類 IT 獎，我冇估錯的話，應該個 launch event 嘅嘉賓，就係日後坐 panel 睇 project 評分嘅評判。我可以幫你度個 panel list，裏面嘅人名可以做到兩邊都討好，你啲朋友們唔會覺得你俾政府『河蟹』，政府唔會覺得你係反對派。我諗，咁樣就夠晒你去說服班元老啦。」</p><p>Joseph 聽完後連連點頭，然後同我講：「See?! 我都話冇搵錯人㗎啦！我一開聲，你就已經知我想點，仲諗好個 plan 𠻹喇！要喺外邊搵好似你咁熟政治嘢嘅公關，真係搵到都使我一大筆囉！」</p><p>「多謝賞識；不過……」係時候講最現實嘅嘢。「就算我幫你搞，都唔代表我會平得去邊喎……」</p><p>「呢層當然，」Joseph 收起笑容。「不過，我亦都聽得出，你唔係同我講緊錢……」</p><p>「聰明！」我索性開門見山。「IT 會 committee，我想你預埋我。」</p><p>Joseph 冇答我，只係點頭微笑。</p><p>坦白講，幾個 event 嘅 P fee，我唔志在。我想要嘅，係香港數一數二嘅 IT 商會嘅執行委員；只有係咁，再配合埋 marketing 會嘅執委身份，我先有機會喺呢個天時地利人和都唔喺我嗰邊嘅「戰場」裏面，同 Richard Ong 或者任何嘅「前輩」去一較高下。</p><p>更何況，我真正想要嘅一個「虛名」，叫「選舉委員會委員」 — 我對小圈子選舉一啲興趣都冇，但我知道，呢個 title，就代表咗我喺業界嘅 KOL 地位。有咗呢一堆公職，先至可以做到生意搵我，唔係我搵生意。</p><p>拉人裙冚自己腳？係㗎，fake it till you make it。有日當我有李嘉誠咁嘅成就嗰陣，我都唔介意叫自己做「一個香港市民」。</p><p>我可以唔搞任何嘢，乖乖哋打份工，個個月等出糧。但當我踏出第一步之後，「搵餐晏仔食吓」已經唔再滿足到我。係唔係都拋咗個身出嚟，一係唔做，一做就要做大。我唔肯定我可以成功，但呢份野心唔可以缺少。否則 eat or be eaten，我唔做大，遲啲就會俾人食埋。</p><p>腳踏實地做嘢，有料到就會有人賞識？你咩年代嘅人嚟㗎？喺 2009 年腳踏實地做嘢，出路有兩條：一係做死、一係餓死。</p><hr><p>八月初某夜，凌晨一點幾。</p><p>Winnie 已經返咗屋企，我仍然喺書房做緊嘢、寫緊 proposal。當我正在享受深夜嘅寧靜、埋首工作嗰陣，電話響：一個冇來電顯示嘅電話。</p><p>今晚我冇約 Cammie 入 game 做嘢，所以呢個電話有啲唔尋常……</p><p>「邊位？」我換上一把幾拘謹嘅聲音。</p><p>「仔呀，阿媽呀……」電話傳來阿媽虛弱嘅聲音。「你爸爸今朝心臟病發，入咗醫院，醫生話佢可能唔得喇……」</p>
