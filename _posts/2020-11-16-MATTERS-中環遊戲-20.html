---
layout: post
title: 中環遊戲（20）
date: 2020-11-16 13:08:36.000000000 +00:00
categories: matters
tags: blog
author: IF
---

<h2>單車</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/f45e7e9b-583e-4627-8efd-a93cdaf4fed7.webp" onerror="this.srcset='https://assets.matters.news/embed/f45e7e9b-583e-4627-8efd-a93cdaf4fed7.jpeg'">

        <source media="(min-width: 768px)" srcset="https://assets.matters.news/processed/1080w/embed/f45e7e9b-583e-4627-8efd-a93cdaf4fed7.jpeg" onerror="this.srcset='https://assets.matters.news/embed/f45e7e9b-583e-4627-8efd-a93cdaf4fed7.jpeg'">

        <source type="image/webp" srcset="https://assets.matters.news/processed/540w/embed/f45e7e9b-583e-4627-8efd-a93cdaf4fed7.webp">

        <img src="https://assets.matters.news/embed/f45e7e9b-583e-4627-8efd-a93cdaf4fed7.jpeg" srcset="https://assets.matters.news/processed/540w/embed/f45e7e9b-583e-4627-8efd-a93cdaf4fed7.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p>2009 年 8 月，美國波士頓。</p><p>「In the sweat of thy face shalt thou eat bread, till thou return unto the ground; for out of it wast thou taken: for dust thou art, and unto dust shalt thou return.」</p><p>路德會嘅牧者朗讀《創世紀》3 章 19 節嘅經文，現場莊嚴肅穆。未幾，教堂風琴聲響起，全場肅立。</p><p>八十歲。我老豆窮一生嘅努力，去建立佢嘅事業同財富。如今蒙主寵召、息勞歸主；我哋呢群仍然喺塵世中浮沉嘅人，所能夠做嘅事，就係送佢最後一程。</p><p>兩個月前嘅父親節，Winnie 同我講，佢嘅天主教會喺當日，由聖詩班領唱 Eason 嘅《單車》，嚟「歌頌」父愛嘅偉大。我同佢解釋，當日 Wyman 填《單車》呢份詞，其實唔係歌頌老豆，係鬧老豆、怪責 Wyman 爸嗰種華人社會非常流行嘅「嚴厲、無聲、無身體接觸的愛」……</p><p>事實上，我同我老豆嘅最後一次擁抱，發生喺我三歲嗰年。當時我因為急性肺炎發高燒，我老豆要漏夜送我入醫院。嗰程救護車，佢全程抱住我。感覺係點，其實我都唔係好記得；不過，我以一個「低炒」嘅角色望住一個失魂落魄嘅老豆嘅影像，仍然殘留喺我記憶之中。</p><p>自此之後，我兩父子鮮有身體接觸。最多都係小學打波扭親手腳，之後一邊教訓一邊檢查我嘅傷勢。喺 1990 年嘅夏天，我完成咗我嘅第一次流浪之旅、去廣西南寧探望當時喺當地做生意嘅佢，我哋兩父子有一個月嘅相處時間。原本，我哋嘅關係因為絕無僅有嘅獨處機會而有所好轉；但係，後來又因為佢唔肯俾我嘅大學學費而鬧翻……</p><p>塵歸塵、土歸土；一切嘅恩恩怨怨，隨住堆積於棺木面嘅泥土化為飛灰。</p><p>只不過，有啲嘢，你一旦錯失咗，可能一世都再冇彌補嘅機會……</p><blockquote>不說一句的愛有多好<br class="smart">只有一次記得實在接觸到<br class="smart">騎著單車的我倆 懷緊貼背的擁抱<br class="smart">難離難捨想抱緊些 茫茫人生好像荒野<br class="smart">如孩兒能伏於爸爸的肩膊 誰要下車<br class="smart">難離難捨總有一些 常情如此不可推卸<br class="smart">任世間再冷酷 想起這單車還有幸福可借<br class="smart">經已給我怎會看不到<br class="smart">雖說演你角色實在有難度<br class="smart">從來虛位以待 何不給個擁抱<br class="smart">想我怎去相信這一套<br class="smart">多疼惜我卻不便讓我知道<br class="smart">懷念單車給你我 唯一有過的擁抱</blockquote><hr><p>葬禮過後，馮氏波士頓大宅。</p><p>儀式完成後，一眾親友喺大宅食「解穢 buffet」，順便聯誼、聚舊一吓。諗深一層，無論古今中外，喪禮都係一個聚舊嘅好機會，係 social event 嚟。</p><p>唔知點解，我突然諗起《無間道 2》倪永孝喺屋企開園遊會嗰幕……</p><p>呢個時候，喺二樓私人偏廳嘅阿媽傳召我去傾偈。上到去，Gwyneth 都喺度。</p><p>「嚟喇？」阿媽指一指檯面嘅蛋糕。「焗咗你兩兄妹最鍾意食嘅香蕉蛋糕呀，快啲食啦！」</p><p>我食緊蛋糕嗰陣，阿媽再問我：「琴晚瞓得好唔好呀？你最怕搭長途機，仲搭咗成十六七個鐘，攰唔攰呀？」我擰頭。</p><p>「你爸爸剩低嘅嘢唔多，」阿媽開始講解老豆嘅後事。「錢銀、不動產同投資方面嘅嘢，同佢生前嘅安排一樣，交由基金會去打理。阿爺剩低嘅字畫，我諗住捐咗俾中文大學；話晒都係文物，等專人去照顧會好啲。老豆生前仲有啲墨寶、真跡、仲有啲印章，你兩兄妹一陣去揀返啲嚟留個紀念啦。」</p><p>「得啦，媽，」我輕輕疊住佢膊頭。「我同阿妹都唔係睇住老豆啲錢做人，你點話點好啦。」</p><p>「你哋都大個仔大個女喇；」阿媽摸一摸 Gwyneth 個頭。「如果真係想置業要錢的話，遲啲等爸爸嘅後事過咗之後，問阿媽攞啦……」</p><p>「仔呀，」阿媽望一望牆上嘅日曆。「仲有唔夠一個月，你就同 Winnie 結婚婚喇。你爸爸走咗，其實呢啲白事撞喜事嘅嘢，你應該改期就一就嘅。不過，剩返一個月，你哋都發晒帖、好難做嘅……咁啦，到時你哋就唔好咁鋪張，就一就啦。你幫我同 Winnie 同埋襯家老爺奶奶講一聲，我有喪服在身，唔方便出席你哋嘅婚禮喇……」</p><p>「得㗎喇，嚟之前我都同 Winnie 交代咗，」我答佢。「佢哋明白嘅。」</p><p>窗外嘅陽光透過窗紗，照落喺阿媽嘅長髮上。喺呢個時候，我先驚覺，一直係棕色頭髮嘅阿媽，原來已經白得七七八八。喺陽光嘅照射下，棕髮幾乎不見蹤影。</p><p>「你呀，結咗婚之後，要生生性性喇；」阿媽嘅「嫦娥功」再次出現，唔同嘅係，呢次我一啲反感到冇，仲有啲不捨。「你姻緣運唔好（作者按：但桃花運唔錯），之前無論同銀美定係 Miranda，都唔可以修成正果，係命嚟嘅……。點都好，以後好好哋對 Winnie，凡事忍讓，兩公婆唔掂傾到掂，唔好好似以前咁衝動喇！」</p><p>「係呢，」阿媽突然有啲嚴肅。「你仲有冇搵銀美呀？」</p><p>「冇喇，」我嘆咗口氣。「我哋好多年冇聯絡喇……」</p><p>「冇就好啦……銀美呢個女仔都係命苦㗎喇……」佢亦都嘆咗口氣。「過咗去嘅嘢，就由佢過去啦。唔好留返條尾喺度，對你、對佢、對 Winnie 都唔好。做人要撇脫啲，千其唔好拖泥帶水呀……做咗人老公，就要專心一意。」</p><p>「得㗎喇，我知點做㗎喇。」我答佢。</p><p>同阿媽傾完後，佢返咗落樓招呼客人；我同阿妹繼續食蛋糕。</p><p>「你諗住幾時走呀？」我問佢。「直接返倫敦？」</p><p>「Hmmm……」佢點頭。「不過未決定幾時走……」</p><p>「老豆去咗，阿媽突然冇咗個伴……」佢繼續。「呢度地方又咁大，得佢一個孤零零……。我諗住陪多佢一陣，等佢真係 settle 好先走。反正我又未開學，咪當放暑假囉……哥呀，唔好意思呀，我諗你嘅婚禮，我嚟唔到喇。你幫我同大嫂解釋一吓吖！」</p><p>「得啦傻妹；」我答佢。「佢明㗎喇。我同你，在心中啦。」</p><p>還好我阿媽仲有多個女，如果等我去諗呢啲嘢就真係 white wait……</p><p>同日晚上，我搭夜機返港。</p><p>喺飛機上，我諗咗好多嘢。阿媽同我講嘅，其實係「阿媽係女人」嘅老生常談。呢類老生常談有個特點，就係講就易、做就難。再加上，佢個仔喺感情上，天生優柔寡斷……</p><p>一程十六個幾鐘嘅 long haul，我失眠；應該係人生第一次搭長途機失眠……</p><hr><p>八月中，金鐘三寶其中一間嘅 ballroom。</p><p>今日係旅業商會 seminar 舉行嘅日子，我哋六個人，十一點鐘就開始喺會場 setup。</p><p>我、Winnie、Jessica、Queenie，講晒都係四個，何來六個？答案：Freelance。</p><p>公關行業公開嘅秘密：除非係一啲好似何家大小姐嗰間專搞大型 event 嘅公司，或者好似 Soliloquize 呢啲、喺 event 當日連 admin HR 同 accounting 嘅 back office 人員都徵召埋去 onsite support，否則，冇人會養到夠晒 headcount 去做生意。就算 Soliloquize，我喺入面最巔峰嘅日子，一個月十六個 event，都唔會養得夠人。</p><p>於是，斷 job 計嘅 freelance onsite support 就應運而生。喺 2009 年，一個 AC 或 AE 級嘅 onsite support 公關，市價約五百蚊一晝。有好多行內中人，甚至唔介意攞 annual leave 去做呢啲 freelance — 無他，行行企企半日、手辦眼見功夫、唔使諗唔使度唔使俾客屌，咁就有幾舊水落袋，仲係即磅；講真，唔係話好多，不過一般都唔會介意多幾舊水責袋嘅。</p><p>「老細呀，」Queenie 叫我。「嗰個 Diana 又發癲喇……」</p><p>「發咩癲呀？」我問佢。Diana 者，上集 Joseph 提過，旅業商會嗰件「蠢秘書」。</p><p>「佢要我哋即時幫佢影印 50 份 press release，但就唔肯俾酒店價……」Queenie 個樣有啲無奈。</p><p>是咁的，我哋喺 event 前已經講明，一係就喺我哋出嚟 setup 之前印好要印嘅文件，否則出咗嚟先印，酒店商務中心嘅費用就要自付。個八婆琴日仲應承得好爽，而家真係要現兜兜五蚊一張去 print 嘢，當然就反口啦……</p><p>「Jess！」我叫住喺冇遠做緊 final check 嘅 Jessica。「麻煩你用空姐嘅口吻、同 Queenie 去覆返嗰位阿嬸，一係就唔好印、一係就俾錢，冇第三條路揀。」</p><p>「空姐？」Jessica 一臉茫然。「即係點？」</p><p>「即係用最客氣嘅語氣，講最唔客氣嘅說話。」我笑住答佢。</p><p>「明白！」佢笑一笑、挺一挺胸、擺個空姐款，然後同 Queenie 去咗處理個蠢秘書。</p><p>五分鐘後，Joesph 嚟咗。</p><p>「咦？乜勞動到大哥你呀？」我故作驚訝。「連旅遊業嘅嘢你都有興趣？」</p><p>「屌！興乜鬼吖！」佢笑笑口行埋嚟。「捧下個老友場，順便嚟探你班啫。」</p><p>我哋有句冇句咁傾咗一陣，seminar 開始，MC 開始介紹主題同嘉賓講者。</p><p>參加過呢類 seminar 都知，喺個大淡市中開個咁嘅研討會，美其名就係大家一齊探討一吓，喺淡市中嘅出路；實質上，就係集體自慰（自我安慰）會 — 你真係有方法的話，晨早做咗啦！使鬼低迷咗差唔多成年先嚟諗對策。大陸有種講法，叫「打雞血」，其實就係咁嘅一回事。</p><p>聽咗大約廿分鐘，我同 Joseph 都覺得好悶。於是，我哋出咗去 coffee shop 飲咖啡。</p><p>「你想入 IT 會 committee 嗰件事，我同幾個候任委員傾過；」Joseph 一邊攪緊咖啡一邊講。「大家都覺得冇問題。同埋，商會有關嘅公關事務，以後就由你負責喇！」</p><p>好咯！終於得償所願。</p><p>「咁下個月個政府 IT 獎 launch event，你俾心機同我搞好佢喇！」佢笑笑口同我講。</p><p>「冇問題，包喺我身上。」我拍心口 — 一個我平時甚少做嘅動作。</p><p>「係喎，最近外邊吹緊風，話 Simon Wang 投資你公司喎；」佢用傾閒偈嘅口吻問我。「堅唔堅呀？」</p><p>「吓？你都收到風？」我笑一笑。反正風唔係我吹出去，NDA 冇話我唔可以證實呢個投資，所以我承認。「係呀，佢話對公關業務有興趣，咪大家一齊玩吓囉。」</p><p>「唔……我冇記錯，之前你好似喺佢公司坐過吓？」佢再問，仍然係傾閒偈 tone。「應該都合作愉快啦？」</p><p>「我同佢關係 ok 嘅；」我答佢；然後，我醒一醒。「你覺得，我同佢嘅合作會有問題？」</p><p>「冇，邊會有問題……」Joseph 連隨否認。「不過呢，我就曾經聽過，佢老人家好鍾意話投資落人哋公司、俾晒前期資金後、先至吊高嚟賣，又要呢樣又要嗰樣，又話啲股份要點點點，又話人工要點點點之類。不過，我諗你唔會係呢個 case 嘅……呵呵……」</p><p>我陪笑兩句，然後暗中盤算，究竟我算唔算伏已中……</p>
